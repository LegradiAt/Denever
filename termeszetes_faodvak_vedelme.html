<!DOCTYPE html>
<html lang="en">
    <head>
        <title></title>
        <meta charset="UTF-8">
        <link href="css/print.css" rel="stylesheet" type="text/css">
    </head>
    <body>
        <h2 class="modal-title">Természetes faodvak védelme</h2>
        <p>Az erdőben a denevérek leggyakrabban a fák odvaiban, kéregrepedésekben és törött fatörzsek hasadékaiban tanyáznak. A faodvakat túlnyomórészt harkályok készítik, s minthogy 1-1 harkálypár évente több odút is ácsol, ezért az idős, többnyire háborítatlan erdőkben a faodvak száma évről-évre nő. Minél idősebb az erdő, s minél változatosabb a fa-és cserjefajok tekintetében az állomány, annál több harkályfaj él ott.  A fakopáncsok jelenléte tehát meghatározó a bőregerek számára.  Faodvak nemcsak az erdőben, hanem a gyümölcsösökben, fás kertekben és parkokban is vannak. Ha ki akarunk vágni néhány fát, akkor lehetőleg az odvas fákat kíméljük meg a kitermeléstől. Sokan azt gondolják, hogyha egy fában odú van, akkor az a fa már beteg. Ez egyáltalán nem igaz, hiszen az idős faegyedek törzsében kialakuló faodú teljesen természetes jelenség. A harkályok ugyanis nemcsak a korhadt törzsekben vagy elhalt ágakban vájják ki üregeiket, hanem a teljesen épp fa részekben is. Az odú önmagában nem vagy nem számottevően gyengíti a fatörzs nyíró szilárdságát, tehát nem kell attól tartani, hogy egy harkályodú miatt a fát a törés vagy a kidőlés fenyegeti.</p>
        <p>A természetes faodvakban persze nemcsak denevérek tanyáznak, hanem ezekben számos madárfaj is költ. Éppen ezért ezeknek a költő- és szaporodó-helyeknek kiemelt szerepük van az erdők, a gyümölcsösök és a parkok életében. Idős fák esetében gyakran előfordul, hogy a vastag kéreg elválik a fatesttől, s így a kéreg alatt üreg képződik. Ezeket a zugokat különösen az apró denevérek nagyon kedvelik. Éppen ezért ne szaggassuk le ezeket a felpúposodó kéregtáblákat, mert hasznos élőlények otthonául szolgálhatnak. Ugyanez a helyzet a törött vagy villámsújtott fatörzsekkel is. A sérült törzsek hasadékaiban igen gyakran denevérek ütnek tanyát, ezért az ilyen sérült, betegnek tűnő fák gyakran életük végéig igen fontos szerepet töltenek be a természetben. Persze az elhalt fák sem élettelenek, hiszen a bennük lévő odvak és egyéb hasadékok még évekig, sőt hatalmas fák esetében akár évtizedekig otthont biztosítanak rovaroknak, gyíkoknak, hasznos madaraknak és denevéreknek egyaránt.</p>
    </body>
</html>