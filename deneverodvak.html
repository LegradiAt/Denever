<!DOCTYPE html>
<html lang="en">
    <head>
        <title></title>
        <meta charset="UTF-8">
        <link href="css/print.css" rel="stylesheet" type="text/css">
    </head>
    <body>
        <h2 class="modal-title">Mesterséges denevérodvak kihelyezése</h2>
        <p>A denevérek nagyon gyakran öreg fák odvaiban és hasadékaiban tanyáznak, de nem mindenütt van idős és odvakkal rendelkező fa. Ha mégis szeretnénk, hogy környezetünkben denevérek éljenek, akkor érdemes mesterséges denevérodút készíteni, s azt felrakni egy arra alkalmas helyre. Mostani denevérvédelmi programunk egyik fő célja is éppen ez, hogy a településeken minél több helyre kerüljön ki a bőregerek számára odú, hogy nyugodt pihenő- és szaporodó-helyeket tudjunk biztosítani e hasznos kis állatoknak.</p>
        <p>A denevérodvak kirakásánál azonban kellően körültekintőnek kell lennünk, hiszen egy helytelenül felrakott odúba soha nem fog denevér költözni. Az odút mindenképpen <b>legalább 5 méter magasba</b> kell felfüggeszteni, mert a denevérek túl alacsonyan nem érzik magukat biztonságban. Kis magasság esetén nem tudnak az odú körül biztonságosan röpködni, mert egyrészt félnek a macskák és nyestek támadásaitól, másrészt az odú alatt sétáló, zajongó emberek közelségét sem szívlelik túlságosan. Az odút általában fatörzsre szoktuk felakasztani vagy felszögelni, jó erősen, hogy onnan évek múltával se essen le. A denevéreket nem feltétlenül zavarja, ha az odú mozog vagy libeg, tehát akár fel is lógathatjuk agy erős ágra is. A legjobb megoldásnak mégis a <b>stabilan felszögelt rögzítést ajánljuk</b>, mert ez a pozíció hasonlít leginkább egy természetes odúéra. Olyan helyre kell az odút felrakni, ahol a <b>lombkorona nem takarja az odú előterét</b>. Ez nagyon fontos, hiszen úgy tudnak könnyedén röpködni a denevérek, ha megfelelően nyitott a lombkorona az odú előtt, s ágak, levelek nem akadályozzák a bőregereket a ki- és berepülésben. Az odú rögzítését nagyméretű, kb. 10 cm hosszúságú szöggel érdemes megoldani. A fába vert szög nem károsítja a fát, nem betegszik meg tőle. A csavarozott megoldás kevésbé jó, mert ha mozog a fatörzs és az odú megfeszül, akkor a csavar szakadhat, míg a szög mozdul, tehát alkalmazkodik az erőteljes feszítéshez. Alul és felül is rögzíteni kell az odút az odún lévő tartóléc fához szögelésével. Általában felül 2, alul pedig 1 szöget verünk a fába. Az odú <b>lehetőleg függőlegesen álljon</b>, de mivel a fatörzs sem szabályosan függőleges, ezért bármilyen irányban akár 20 fokos dőlés is megengedett.</p>
        <p>A mesterséges odút falra is felhelyezhetjük, de itt is szigorúan tartani kell a legalább 5 méteres magasságot. Az odvak égtáj szerinti tájolása nem elsődleges szempont. Szeretik a denevérek a jól felmelegedő, napsütötte helyeket, de nyáron a déli és kora délutáni erősen tűző nap túlságosan felforrósíthatja az odú léghőmérsékletét, ami már zavarhatja a denevéreket. Fa koronájában ez a probléma nem jelentkezik, de egy nyílt falon igen. Éppen ezért vagy közvetlenül a tető alá tegyük az odút, hogy a déli időszakban árnyékot kapjon, vagy kerüljük a déli és délnyugati oldalakat. Ha legalább 2 db odút helyezünk fel, akkor ajánlatos egyet napsütötte oldalra, a másikat pedig árnyékosabb helyre rakni. A szárnyasegerek ugyanis ügyesen váltogatják a pihenőhelyeiket aszerint, hogy melyik az éppen legkedvezőbb hely számukra.</p>
        <p>A denevérodú bejárata alul van, s a denevérek apró ürülékei maguktól kipotyognak a földre. Az ürülék nem ártalmas, ugyanolyan, mint egy rovar vagy egy kismadár ürüléke. A denevérek kevés ürüléket hullatnak az odvakba, célszerű mégis olyan helyre akasztani az odvat, hogy az <b>ürülék lehetőleg</b> ne járdára, hanem inkább <b>a talajra hulljon</b>. Az első eső a guanót a talajba mossa, s ezzel kissé táplálja is a növényeket.</p>
        <p>Az odú kihelyezését követően a denevérek beköltözésére <b>többet kell várni</b>, mint ahogyan ezt megszokhattuk az odúlakó énekesmadaraknál. Előfordul, hogy csak 2-3 év múlva jelenik meg az első bőregér az odúban, s a nagyobb kolónia felszaporodására is további éveket kell várni. Ha az odút megszeretik a szárnyas egerek, akkor akár 10-20 állat is tanyázhat a mesterséges odvunkban. A denevérek ragaszkodnak a jól bevált tanyahelyeikhez, ezért ha egyszer beköltöztek, később is számíthatunk rájuk.</p>
        <p>Ritkán előfordul, hogy odvainkat a harkályok kifúrják, hiszen ők saját maguknak az odú felső harmadában készítenek bebúvó nyílást. Ha ilyen történne, akkor az odú körbelemezelésével vagy kátránypapír borítással védekezhetünk a fakopáncsok csintalankodásai ellen. Az odúba időnként darazsak és méhek is megtelepedhetnek, ez ellen sajnos nem tudunk mit tenni. Ezért is célszerű inkább magasba és nem emberek által gyakran használt, forgalmas helyre rakni az odút. A magasban megtelepedő élőlényeket egyébként már nem zavarja az alattuk mozgó emberek nyüzsgése.</p>
        <p>Ha szeretnék megtudni, hogy az <b>odút elfoglalta-e már</b> valami, akkor alulról egy erős fényű lámpával világítsunk be az üregbe, s távcső segítségével lessünk be oda. Ha van már lakónk, akkor ezt az ellenőrzést csak maximum néhány másodpercig és ritkán, legfeljebb hetente egyszer végezzük el, nehogy zavarásunkra az állatka elköltözzön.</p>
        <p>A denevérvédelmi program során a Jász-Nagykun-Szolnok Megyei Kormányhivatal <b>intézményenként 2 db denevérodút biztosít</b> azoknak, akik ezen az email-címen elküldik részvételi szándékukat: <a href="mailto:denever.program@jasz.gov.hu?subject=Denev%C3%A9r%20Program%20-%20Od%C3%BAkihelyez%C3%A9s&amp;body=Int%C3%A9zm%C3%A9ny%20neve%3A%0AInt%C3%A9zm%C3%A9ny%20c%C3%ADme%3A%0APedag%C3%B3gus%20neve%3A%0APedag%C3%B3gus%20telefonsz%C3%A1ma%3A%0AVan-e%20m%C3%A1r%20kiszemelt%20fa%20vagy%20falfel%C3%BClet%3A">denever.program@jasz.gov.hu</a>. Munkatársaink az odvak felrögzítéséről is gondoskodnak. A faodúkat és felrakásukat a Kormányhivatal térítésmentesen biztosítja a jelentkező óvodáknak, iskoláknak és egyházi közösségeknek. A drótpostán történő bejelentkezés során a következő adatok feltüntetését kérjük: <b>intézmény neve</b>, <b>címe</b>, a programot felügyelő <b>pedagógus neve</b>, <b>telefonszáma</b>, <b>van-e már kiszemelt fa vagy falfelület</b>, ahová az odút vagy odúkat szeretnék feltenni.</p>
    </body>
</html>