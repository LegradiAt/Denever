<!DOCTYPE html>
<html lang="en">
    <head>
        <title></title>
        <meta charset="UTF-8">
        <link href="css/print.css" rel="stylesheet" type="text/css">
    </head>
    <body>
        <h2 class="modal-title">Denevérek kitelepítése</h2>
        <p>Előfordul, hogy valaki nem szereti a denevéreket, s ha megtelepednek a házában, szeretne tőlük megszabadulni. Áttelepíteni nem érdemes őket, mert akár 100 km-es távolságból is könnyedén visszatalálnak. Egyetlen hatékony megoldás kínálkozik a távoltartásukra, mégpedig az, hogy a búvóhelyüket szüntetjük meg. Persze, minthogy a bőregerek védett állatok, ehhez a természetvédelmi hatóság engedélye szükséges. Az írásban megküldött engedély kérelemre a hatóság szakértő vagy a területileg illetékes nemzeti park igazgatóság szakemberének segítségével vizsgálatot végez, ahol meghatározza a denevérkolónia faji összetételét, igyekszik megtudni, hogy vannak-e kölykök, továbbá a lehetséges műszaki megoldásokra is javaslatokat tesz. Az engedély kérelemnek nincs kötött formátuma, de mindenképpen fontos feltüntetni a pontos címet, a kapcsolattartó személy nevét, telefonszámát, s célszerű leírni, hogy milyen helyen tartózkodnak a denevérek, körülbelül mennyien vannak, továbbá mi a probléma velük. Az ügy hatósági eljárásának szolgáltatási díja is van, ezért ezt a kérelem megküldésekor csekken, átutalással vagy illetékbélyeg felragasztása mellett kell megfizetni. Az eljárás illetéke jelenleg 5000 Ft.</p>
        <p>Ha a természetvédelmi hatóság engedélyezi a denevérek búvóhelyének megszüntetését, akkor az engedélyező határozatban leírt módon a kérelmező elvégezheti vagy elvégeztetheti az üreg lezárását vagy tömítését. A munka kivitelezésében és annak finanszírozásában sem a hatóság, sem a természetvédelmi kezelő nem tud részt vállalni. Társasház esetén célszerű a kérelmet a közös képviseletre jogosultnak benyújtania, hiszen a probléma akár több lakást is érinthet, egyébként is általában az épületjavítási munkálatok tervezésére, kivitelezésére a közös képviselet jogosult.</p>
        <p>A denevérek rovarfogyasztásuk révén rendkívül nagy hasznot hajtanak, ezért sokan szeretnék, ha a környezetükben ott élnének ezek a kis állatkák. Érdemes ezért jól átgondolni annak, aki megszabadulni szeretne ezektől a védett állatoktól, hogy valóban helyesen cselekszik-e.</p>
    </body>
</html>