<!DOCTYPE html>
<html lang="en">
    <head>
        <title></title>
        <meta charset="UTF-8">
        <link href="css/print.css" rel="stylesheet" type="text/css">
    </head>
    <body>
        <h2 class="modal-title">Paneldenevérek védelme</h2>
        <p>A hazánkban élő 28 denevérfaj közül 13 előszeretettel telepszik meg emberi lakókörnyezetben. Különösen templomok tornyaiban, nagy padlásokon, pincékben, falak hasadékaiban, tetőszerkezetekben és mindenféle háborítatlan, nyugodt lukakban és repedésekben ütnek tanyát. Az emberi környezetben sok a rovar, s az éjszaka röpködő rovaroknak a denevéreken kívül nem igen van számottevő más ragadozója. A denevérek éjszaka <b>nagy tömegben pusztítják a rovarokat</b>, s ezzel igen nagy hasznot hajtanak számunkra. Amikor a szúnyogok nyáron elszaporodnak, a kistermetű denevérek szorgalmasan pusztítják e számunkra rettenetesen kellemetlen csípő rovarokat. Ha már itt táplálkoznak, akkor értelemszerűen itt is szeretnének lakni, ezért költöznek be a zavartalan épületrészekbe. A panelházak repedései, úgynevezett dilatációs üregei, a rosszul tömített panelüregek és a lemezborítások alatti rések a természetben található sziklarepedésekhez hasonlítanak. A denevérek számára egyértelművé vált, hogy ezek a búvóhelyek ideálisak számukra. Még az is lehet, hogy szegénykék úgy gondolják, hogy mi emberek direkt nekik készítettük. A környezetünkben megtelepedő denevérek semmi rosszat nem akarnak nekünk, mégis sajnos sokan félnek tőlük. Rettegnek, hogy a hajukba ragadnak, hogy vért szívnak, hogy megtámadják őket, veszélyes betegségeket terjesztenek, holott ez mind alaptalan rágalom szegény denevérekre nézve. A denevér kerüli az embert, a hajunkba nem akar, de ha akarna, sem tudna beleakaszkodni. Vérrel táplálkozó denevérek csak az amerikai kontinensen élnek, a mi denevéreink hasznos, rovarfogyasztó lények. Kerülik az embert, ultrahang tájékozódásuk révén kiválóan érzékelnek bennünket, s kerülik a velünk történő közvetlen találkozást. Minden állatnak vannak betegségei, a környezetünkben élő háziállatoknak is, mint például a kutyának, a macskának vagy a papagájnak, de sorolhatnánk tovább. A <b>denevérek saját betegségei nem jelentenek veszélyt</b> az európai ember számára. A bőregerek kivételesen ritka esetekben ugyan hordozójává válhatnak a veszettség vírusnak, de sokkal kisebb eséllyel kaphatnánk el tőlük ezt a betegséget, mint például a macskáktól. Tehát nem kell félnünk a denevérektől, sőt örülni kell, hogy hasznunkra vannak.</p>
        <p>Szolnokon becsléseink szerint 3000-3500 denevér tanyázik az épületekben. A panelhasadékokban leggyakrabban az úgynevezett korai denevér (<i>Nyctalus noctula</i>) telepszik meg, de előfordul még a fehérszélű denevér (<i>Pipistrellus kuhlii</i>), a kési denevér (<i>Eptesicus serotinus</i>), a szoprán törpedenevér (<i>Pipistrellus pygmaeus</i>) és a szürke hosszúfülű-denevér (<i>Plecotus austriacus</i>) is.</p>
        <p>A panelházak hőszigetelése kapcsán a denevérbúvóhelyek gyakran lezárásra kerülnek, így a bőregerek kénytelenek új szállást keresni maguknak. Ilyenkor fordul az elő, hogy jobb híján redőnytokokba, lépcsőházakba, függő folyosókra, erkélyekre telepednek meg, s ezzel néha valóban kissé kellemetlenné válnak. Ezt elkerülve mesterséges búvóhelyeket kínálunk fel a bőregerek számára, hogy oda költözzenek be, s ne közvetlenül az emberlakta helyeket népesítsék be újra. A fákra vagy a házak falára magasan felhelyezett mesterséges odvakban a denevérek továbbra is élhetik nyugodt életüket. Az idén már 200 db denevérodút rakunk ki óvodásokkal és iskolásokkal együtt, természetesen megfelelő szakmai irányítást és segítséget biztosítva.</p>
        <p>Ha Ön is szeretne a parkban vagy valahol a környezetében egy denevérodút, úgy a gyermekek bevonásával egy oktatási intézményen keresztül mindez megoldhatóvá válik.</p>
    </body>
</html>